De tichoscopia Euripidis Phoenissis inserta.

ln canticis graecis interpretandis cum duabus viri docti uti soleant rationibus, altera ut
versibus colis metris strenue discriptis singula membra si non suo quodque at certe sollemni
aliquo nomine ornent, altera ut omnibus unius cantici rhythmis margaritarum ad instar conÎ‡
tinuatis pares similesve figuras intervallo haud ita magno repetitas respondere inter se dicant,
utramque rationem necessariam aut aliquatenus utilem esse nemo negabit. Tamen si miratus
sit quispiam, cur ne coniunctae quidem ad structuram cantici perspiciendam iudicioque satis
stabilito aestimandam sufficiant, is re accuratius paullo ponderata mirari desinet. Nam primum
quidem membra multa eandem aut similem speciem prae se ferentia natura sunt plane diversa.
Deinde quoniam respondere inter se cum in ceteris artibus, tum maxime in arte musica non
solum paria aut similia constat, verum etiam contraria aut ingeniose variata, fieri posse consen-
taneum est, ut membra vel diversissimis metris composita cantici quasi corpus contuenti eodem
munere fungi videantur. Denique cum quae admittere liceret in versuum vel periodorum fine,
velut hiatum et syllabam ancipitem, ea affectanda sibi esse poetae non putarent, nonnunquam
factum est, ut terminos vel stationes ut ita dicam, quibus secernerentur periodi, parum luculentis
significarent indiciis.

In his tenebris nullam video fore lucem, nisi prius et singulis canticis circumspecto
iudicio excussis quae membra quo pondere quasi esse poetae voluerint et quibus metra temporum
decursu mutationibus inde a natalibus quas quidem observatione aut divinatione assequi possimus
usque ad torporem quasi senilem affecta sint plane cognoverimus.

Quod opus, praesertim in tam lubrico lectionis carminum statu et in tanta aurium
nostrarum barbarie, non solum laboribus, verum etiam erroribus immensum absolvere uti non
est unius scriptiunculae, ita ne hominis quidem unius. Hoc vero prooemio, quod ad conscri-
bendum quantum temporis concessum fuerit diebus facilius quam mensibus emetiare, nihil
amplius efficere in animo est, quam ut uno aliquo provectioris artis exemplo cognoscatur, quid
in canticis sive minoribus sive amplioribus dissolvendis ac denuo quasi instaurandis imprimis
quaerendum sit, quid si dis placuerit inveniri iam nunc posse videatur.

